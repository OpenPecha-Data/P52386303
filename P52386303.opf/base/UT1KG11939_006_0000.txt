༄༅། །གསང་བདག་འབྱུང་པོ་འདུལ་བྱེད་ཀྱི་རྗེས་གནང་གི་བླ་མ་བརྒྱུད་པ་ལ་གསོལ་བ་འདེབས་པའི་རབ་ཏུ་བྱེད་པ་བཞུགས་སོ།། ན་མོ་གུ་ར་ཝེ། རྒྱལ་བ་ཀུན་དངོས་ཁྱབ་བདག་རྡོ་རྗེ་འཆང་། །གསང་བའི་བདག་པོ་ཡེ་ཤེས་མཁའ་འགྲོ་མ་་་་་་དྲི་མེད་གཟི་བརྗིད། །མྱ་ངན་མེད་་་་་་རྡོ་རྗེ་གདན་པ་གཉིས་ཀྱི་ཆེ་བ་དཔལ་དོན་ཡོད་རྡོ་རྗེ་་་་་་ཆུང་བ་ལ། །གསོལ་བ་འདེབས་སོ་བདག་བརྒྱུད་བྱིན་གྱིས་རློབས། །རིན་ཆེན་གྲགས་དང་བརྩེ་ཆེན་སྙིང་པོའི་ཞབས། །རྗེ་བཙུན་གྲགས་པ་མཆིམ་སྟོན་་་་་་ཆོས་ཀྱི་སེངྒེ་དང་། །འཇམ་གསར་་་་་་ཤེས་རབ་འོད་ཟེར་རྣམ་རྒྱལ་རྡོ་རྗེ་་་་་་རོང་པ་རྒ་ལ་ལ། །གསོལ་བ་འདེབས་སོ༞ །རྒ་ལོའི་སྲས་་་་་་ཤེས་རབ་སེང་གེ་གཞོན་ནུ་་་་་་བག་སྟོན་ཚུལ་ཁྲིམས་ཞབས། །ཚུལ་ཁྲིམས་རྒྱ་མཚན་དཔལ་ལྡན་ཚུལ་ཁྲིམས་དང་། །ཡེ་ཤེས་རྒྱ་མཚན་ཀུན་དགའ་བཟང་པོ་ལ། །གསོལ་བ་འདེབས་སོ༞ །ཀུན་དགའ་དབང་ཕྱུག་ཡོངས་འཛིན་དཀོན་མཆོག་འཕེལ། །ལྷ་མཆོག་སེང་གེ་བུདྡྷ་སིང་ཧ་དང་། །ནམ་མཁའ་དཔལ་བཟང་རྩ་བའི་བླ་མ་ལ། །གསོལ་བ་འདེབས་སོ་བདག་བརྒྱད་བྱིན་གྱིས་རློབས། །རྩ་བརྒྱུད་བླ་མའི་ཚོགས་ལ་གསོལ་འདེབས་ཀྱིས། །མཁྱེན་བརྩེ་ནུས་པ་ཆེན་པོས་ལེགས་གཟིགས་ནས། །མཐའ་ཡས་འགྲོ་བ་ཀུན་གྱི་དོན་བསྒྲུབ་ཕྱིར། །བདག་གི་སྨོན་་་་་་སྨོན་ལམ་མདོར་བསྟན་ལམ་འགྲུབ་པར་བྱིན་གྱིས་རླབས། །སྔོན་འགྲོའི་ཆོས་ཀྱིས་བདག་བརྒྱུད་ལེགས་སྦྱངས་ནས། །སྲུང་འཁོར་དབུས་སུ་པད་ཟླར་ཧཱུྃ་ཡིག་གིས། །འཕྲོ་འདུ་ལས་གྲུབ་གསང་བའི་བདག་པོ་ཡི། །རྣལ་འབྱོར་བསྒོམ་ལ་གེགས་མེད་མཐར་ཕྱིན་ཤོག །མཐར་ཐུག་གི་འབྲས་གསང་བ་གསུམ་ལས་སྐུའི་གསང་བ་་་་་་སྐུ་མཆོག་བསྒོམ་པས་ཕན་བདེ་འབྱུང་བའི་གནས། །བསམ་གྱིས་མི་ཁྱབ་སྐུ་ཡི་གསང་བ་མཆོག །བདག་གིས་ཐོབ་ནས་འཁོར་བའི་མཐར་ཐུག་པར། །སྣ་ཚོགས་སྤྲུལ་པས་འགྲོ་བའི་དོན་བྱེད་ཤོག །གསུང་གི་གསང་བ་་་་་་གསུང་མཆོག་བཟླས་པས་དོན་ཆེན་འགྲུབ་པའི་རྒྱུ།

།བསམ་གྱིས་མི་ཁྱབ་གསུང་གི་གསང་བ་མཆོག །བདག་གིས་ཐོབ་ནས་མཁའ་མཉམ་སེམས་ཅན་ལ། །རང་རང་སྐད་ཀྱིས་དམ་ཆོས་སྟོན་པར་ཤོག །ཐུགས་ཀྱི་གསང་བ་་་་་་ཐུགས་མཆོག་བསྒོམ་པས་སྲིད་ཞིའི་མཐའ་སྤངས་པ། །བསམ་གྱིས་མི་ཁྱབ་ཐུགས་ཀྱི་གསང་བ་མཆོག །བདག་གིས་ཐོབ་ནས་འགྲོ་བ་མ་ལུས་པའི། །སེམས་བརྒྱུད་ཡེ་ཤེས་མཆོག་ཏུ་བསྒྱུར་བར་ཤོག །དེ་ལྟའི་གསུང་གསུམ་བསྒོམ་པའི་གནས་་་་་་གནས་སྐབས་ཀྱི་འབྲས་བུ་སྐབས་སུ། །ཉམས་ཐག་གཞན་གྱི་ནད་གདོན་བར་ཆད་རྣམས། །བདག་གིས་མཐོང་ཐོས་རེག་པས་ཀུན་ཞི་ནས། །གནོད་བྱ་གནོད་བྱེད་བདེ་ལ་སྦྱོར་བར་ཤོག །མདོར་ན་བདག་གི་ལས་ཉོན་དྲི་མའི་ཚོགས། །ཐམས་ཅད་དག་ནས་གསང་བའི་བདག་པོའི་ཞལ། །མངོན་སུམ་མཐོང་ནས་ལུས་རྟེན་འདི་ཉིད་ལ། །ཟུང་འཇུག་རྡོ་རྗེ་འཛིན་པའི་ས་ཐོབ་ཤོག །ཅེས་དོན་དྲན་བཞིན་པས་གསོལ་བ་གདབ་པར་བྱའོ། །དེ་ལྟར་གསོལ་བ་འདེབས་པའི་ཡུལ་གྱི་བླ་མ་འདི་རྣམས་ནི་བཅོམ་ལྡན་འདས་གསང་བའི་བདག་པོའི་རྗེས་གནང་གི་བརྒྱུད་པ་ཐུན་མོང་མ་ཡིན་པའོ། །ཐུན་མོང་བ་ནི་སྒྲུབ་ཐབས་རྒྱ་མཚོའི་བརྒྱུད་པ་ལྟར་ཡིན་ནོ། །ཞེས་པ་འདི་ནི་ཡི་དམ་འདི་ལ་མོས་ཤིང་། སྒྲུབ་པ་ལ་བརྩོན་པའི་རྣལ་འབྱོར་པ་ཤེས་རབ་དཔལ་ལྡན་གྱིས་བསྐུལ་བའི་ངོར། དཔལ་ལྡན་དོན་གྲུབ་ཀྱིས་ཨེ་ཝཾ་ཆོས་འཁོར་རྩེར་སྦྱར་བའོ། །མངྒ་ལཾ།། །། PAGE \* MERGEFORMAT 2 ངོར་མཁན་པོ་དཔལ་ལྡན་དོན་གྲུབ། འབྱུང་འདུལ་རྗེས་གནང་གི་བླ་བརྒྱུད་གསོལ་འདེབས། PAGE \* MERGEFORMAT 1 